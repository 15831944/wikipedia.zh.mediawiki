'''張奮翼'''（{{bd|1795年|12月26日|1867年|catIdx=Z張}}），字翥南，一字秋澗，[[甘肅省|甘肅省]][[涼州府|涼州府]][[鎮番縣|鎮番縣]]人，道光五年（1825年）乙酉科鄉試第二十三名[[舉人|舉人]]<ref>民國八年《續修鎮番縣志》，卷八選舉表，第一頁</ref>，道光二十四年會試中式第二百二十七名貢士<ref>《道光二十四年甲辰科會試同年齒錄》</ref>，道光二十五年（1845年）乙巳恩科[[進士|進士]]。

== 履歷 ==
* 生於乾隆六十年乙卯十一月十六日（1795年12月26日），涼州府鎮番縣廩生，曾祖景成，妣石氏；祖重運，妣陸氏；父國英，母金氏；妻陳氏，子玖承。<ref>《道光乙酉科鄉榜齒錄》第三冊，陝甘，第11頁</ref>
* 道光五年（1825年）乙酉科鄉試中式第二十三名舉人。
* 道光三十年（1850年），署[[四川省|四川省]][[雅州府|雅州府]][[清溪縣_(四川)|清溪縣]][[知縣|知縣]]<ref>民國三十年《漢源縣志》職官志上，第4頁</ref>。
* [[四川省|四川省]][[夔州府|夔州府]][[奉節縣|奉節縣]][[知縣|知縣]]<ref>光緒十九年《奉節縣志》卷三十四秩官，第6頁</ref>。
* 咸豐三年（1853年），任[[四川省|四川省]][[順慶府|順慶府]][[鄰水縣|鄰水縣]][[鄰水縣知縣、知事、縣長列表|知縣]]<ref>光緒三十年《續修鄰水縣志》政績</ref>。
* 咸豐四年（1854年）<ref>同治十二年《筠連縣志》，卷八職官，第6頁；同書政績張奮翼傳又作咸豐五年</ref>，任[[四川省|四川省]][[叙州府|叙州府]][[筠連縣|筠連縣]][[知縣|知縣]]。
* 同治六年（1867年）六月，卒於成都寓所，年七十有二。

== 墓誌銘及傳 ==
{{Quotation|敕授文林郎四川筠連縣知縣翥南張君墓志銘<ref>（清）王權.《笠雲山房詩文集》.蘭州大學出版社,1990年05月第1版.第196-197頁</ref><br />
君諱奮翼，字翥南，一字秋澗，甘肅鎮番縣人。鎮番北界蒙古，風俗朴愨，士多研經敦品。君於經術更邃密，擷其精腴，用以飭行立事。率真抱璞，孝友根心，居喪哀毀變形，晚年盡產業析給弟侄，其至性如是。道光乙酉舉於鄉，考官[[龔守正|龔文恭公]]許為經濟才，然君言貌朴樕，不自表襮，居稠人廣眾間，或竟日塞默。論者疑君行絜而材椎，吏治或非所嫻，君亦自謂不嫻也。閱十年成進士，丁未補殿試<ref name='補殿試'>當是道光二十四年甲辰科會試中式，道光二十五年乙巳恩科補殿試</ref>，以知縣簽掣四川。四川俗訛民僄，號稱難治，官其土者，率用峭刻立威，且密施鉤距，箝黠馭詐，猶多為其下紿賣。君至蜀，歷署[[清溪縣_(四川)|清溪]]、[[奉節|奉節]]，補[[鄰水|鄰水]]，調[[筠連|筠連]]，所至以恩信蒞之，民亦竟不能欺。清溪當孔道，民敝於役，君為祛積弊，立科則，事集而民不擾。邑多荒土，居民爭占，訟牒紛如，君為申畫疆界，均墾定賦，因地導水，涸壤得溉，爭者既息，土用沃饒。奉節者，[[夔州府|夔府]]治也，巨族貴游，往往倚勢干政。君痛懲之無少貸，豪右斂手奉法。邑大務繁，然事必親裁，不延幕友，不畜門丁。大府廉知之，以為難。筠連地瘠苦，君自鄰水徙此，蓋有憸人巧攘，同僚咸憤之。君顧泊然不動念，操執一心，而二邑咸理。滇匪之入蜀也，筠連當其衝要。君繕械練丁，籌守具，悉備。賊距境才數十里，咋舌不敢入，而君竟以勞瘁遘疾，倉猝引去，月余而筠連陷。君聞之大慟，自是遂不復出。同治六年六月，卒於成都寓所，年七十有二。嗚呼!海內兵興垂二十年矣，士之徇微祿投凶燼者踵相接，君於同輩年最長，仕最久，筠連之難瀕及其身，而竟得全，豈非天乎?然使君不病，則筠連可不陷，君之造福蜀民者方未艾，此蜀人所為追悼不已也。悲夫！祖考口口，貤贈如君官。考某，號雲閣，邑庠生，敕贈文林郎。娶陳氏，繼娶何氏，並封孺人。子二：長熙績，先君卒；次熙穀，四川候補知縣。孫二：曰廉，曰讓，皆熙績生。君生平不問財貨，宦蜀二十年始終布衣，歿無餘資。然性善施濟，鎮番教諭廖某、四川候補從九品張鎮海，並與君有故，其卒也貧無以葬，君皆為傾囊營殯，且醵金歸其骨。夔守恩某卒於官，君攝其篆，應得關稅萬金，推付恩守之母曰：「以此為大夫人甘旨費。」居官稍暇，輒延諸生入署，執經講授，若塾師然。著《四書起解》、《周禮集字》等書。口年口月，熙谷將以君喪歸葬於縣口某原塋次，以狀泣訃銘。嗟乎!鄉先達存者希矣，又權所素敬也，且其學其政皆應銘法。乃為之銘曰：眾詹詹而飾，己慺慺而質。匪矯匪激，譎者目之曰直。眾翕翕而炎，己湜湜而恬。處膏不沾，墨者駭之曰廉。俗之紛維守之純，瘠其身以肥其民。今尚有斯人歟?吁嗟乎君。|王權|笠云山房诗文集}}
{{Quotation|同治十二年《筠連縣志》張奮翼傳<ref>同治十二年《筠連縣志》，卷八政績，第4-5頁</ref><br />
張奮翼，字翥南，甘肅鎮番進士，咸豐五年任筠連令，署中惟服役家丁二三人，大小事必親理，案不留牘，清操凜然，以邑無城池，創修關隘十餘座為防亂計，未幾，果有滇逆李短韃等嘯聚鹽井渡之屯上，眾數千人，調團分紮各隘，賊不敢逼，相持數月勢益張，令飛禀當道請兵進剿，飭具先事張皇不許，憂形於色，竟以抑鬱致疾去官，賊偵其離任，進紮牛皮寨，連陷筠高，圍郡城荼毒州縣不可屈指，令之去留豈但一邑之安危繫之歟。|同治十二年《筠連縣志》}}
{{Quotation|光緒三十年《續修鄰水縣志》張奮翼傳<br />
張奮翼，甘肅鎮番縣人，道光乙酉舉人，甲辰進士<ref name='補殿試' />，咸豐三年任，以德化民，不動聲色，公暇兼掌隣山書院，嘗自言曰：「吾半日理民，半日課士，尚是樂事」。越三十年，其子熙穀復任，頗繼其志。|光緒三十年《續修鄰水縣志》}}
{{Quotation|民國八年《續修鎮番縣志》張奮翼傳<ref>民國八年《續修鎮番縣志》，卷九人物列傳上，第30-31頁</ref><br />
張奮翼，字翥南，性篤摯，博涉載籍，嗜古不倦，登道光乙酉賢書，旋聯捷，分發四川，歷任清溪、鄰水等縣事，勞心撫宇，政簡刑清，不苟取，不媚上，澹泊終身若書主，然民以廉吏勒石誌之，子熙穀仍官蜀南江知縣，後升合州知州，卒於官。|民國八年《續修鎮番縣志》}}

==註釋==
{{reflist}}
{{道光二十五年乙巳恩科殿試金榜}}
{{鄰水縣知縣}}
{{DEFAULTSORT:Zhang張}}
[[Category:道光五年乙酉科舉人|Category:道光五年乙酉科舉人]]
[[Category:清朝四川清溪縣知縣|Category:清朝四川清溪縣知縣]]
[[Category:清朝奉節縣知縣|Category:清朝奉節縣知縣]]
[[Category:清朝鄰水縣知縣|Category:清朝鄰水縣知縣]]
[[Category:清朝筠連縣知縣|Category:清朝筠連縣知縣]]
[[Category:鎮番人|Category:鎮番人]]